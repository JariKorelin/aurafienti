---
locale: fi
title: 'Aurafienti Oy:n synty'
description: >-
  Heinäkuun 8. päivä vuonna 2019. Päivä jolloin ikiaikainen ajatukseni omasta
  yrityksestä muuttui todeksi: Perustin osakeyhtiön.
date: 2019-07-31T16:36:13.788Z
tags:
  - Artikkeli
templateKey: blog-post
---
Heinäkuun 8. päivä vuonna 2019. Päivä jolloin ikiaikainen ajatukseni omasta yrityksestä muuttui todeksi: Perustin osakeyhtiön.

Vuosien saatossa epämääräiset ideat ovat jalostuneet kypsemmiksi, mutta lopulta ajatukset ovat syystä tai toisesta hiipuneet. En edes muista miten monta - jopa elinkelpoista - liikeideaa  on päätynyt haudatuiksi loputtoman suunnittelun alttarilla. Aina löytyy syitä miksi joku idea ei toimi. Harvoin päähän hiipi ajatelmia siitä, että mitäpä jos tämä idea toimiikin. 

Aika kuluu, vuodet vierivät. Kasvamme, aikuistumme, tulemme viisaammiksi. Opimme uusia asioita itsestämme, opimme mikä on hyvä elämä. Vastoinkäymiset opettavat, onnistumisista saamme lisää itseluottamusta. Opimme, että pystymme tekemään ja saavuttamaan suuria asioita. Aikanaan yliopistolla opitut teoriat ovat edelleen mielessä. Tosin haudattuna syvälle mielen syövereihin. Oma käytännön osaaminen on saavutettu työskentelemällä erilaisissa työtehtävissä ja erilaisten ihmisten kanssa. Voittavaan yhdistelmään tarvitaan molempia. Nähtäväksi jää riittääkö se. Ainakin toivon niin. 

Ajatus Aurafienti Oy:stä syntyi loppuvuodesta 2018. Globalisaatio ja pitkään jatkunut talouskasvu Aasiassa ovat muuttaneet markkinoita. Suomalaiset yritykset pystyvät edelleen toimimaan pelkästään kotimaan ja Euroopan markkinoilla, mutta todellinen kasvupotentiaali löytyy Aasiasta. Vahvasti yksinkertaistaen: Pelkästään kotimaassa toimivan yrityksen teoreettinen markkinapotentiaali - asiakasmäärässä mitattuna - on 5.5 miljoonaa. Potentiaalisen asiakasmäärän tuplaamiseen riittää viennin aloittaminen yhteen uuteen kaupunkiin, esimerkiksi Hong Kongiin tai Singaporeen. Siis yksi kaupunki riittää. Tässä vaiheessa minä astun mukaan. 

![](/assets/tsimshatsui_hongkong.jpg "Tsim Sha Tsui, Hong Kong")

Kuten moni varmasti tietää, ruoka ja elintarvikkeet ovat kolossaalinen business lähes kaikkialla Aasiassa. Ei kuitenkaan ole mitään järkeä lähteä Suomesta käsin kilpailemaan hinnoilla paikallisia tuottajia vastaan, pitää olla fiksumpi ja löytää toisenlainen asiakas- ja markkinasegmentti. Markkinoille vietävien hyödykkeiden tulee olla korkealaatuisia tuotteita joilla on selkeä kilpailuetu. Mikä olisikaan parempi tuote kuin arktinen ruoka, joka on kasvanut puhtaassa pohjoisessa luonnossa. 

Allekirjoittaneen rooli on avata ovia innovatiivisille ja korkealuokkaisille suomalaisille food & beverage toimialan tuottajille ja sitä kautta mahdollistaa pääsy valikoiduille Aasian markkinoille. Jos olet kiinnostunut, tai tiedät yrittäjän joka on kiinnostunut aiheesta. Laita viestiä. 

Hyvää syntymäpäivää Aurafienti!

Jari
